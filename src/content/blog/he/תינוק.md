---
title: "תינוק (טקסט)"
pubDate: 2024-10-29
author: "Rongo Geva"
readingTime: "זמן קריאה 2 דקות"
description: "יום שני הגיע מהר. גלי מופיעה בפתח החדר בפיג'מה."
featuredImage: "/images/blog-listing-18.jpg"
views: 2
comments: 0
likes: 0
draft: false
---

יום שני הגיע מהר. גלי מופיעה בפתח החדר בפיג'מה.

"סליים!"

הפקק של הדבק נתקע, התאחה עם גופו מהסיבוב הקודם. גלי מתבוננת עלי אוחזת במגבת ומסובבת אותו, היא צוחקת ובקצה פיה נקווית טיפה של רוק - "כלום את לא שווה, תביאי פה".

הקערה חד פעמית, והדבק גולש מהפִּיה מטה במפלים לבנים סמיכים. גלי מוחצת את הגואש הכחול, הצבע ניתַך לבריכה הצחורה ומתערבל במעגלים חסרי סבלנות.

אנחנו מתיישבות על הרצפה הקרה. אני מטפטפת בוראקס לתערובת, אבל גלי חוטפת את הבקבוק ושופכת את כולו פנימה. היא צוללת לצלחת, מעסה, מכּה, מועכת. החומר משמיע קולות של תינוק צמא. גלי מאכילה אותו בענני קצף גילוח, בבשר של קליי ובמיצי מרכך של פינוק. עוד כמה טיפות של רוק וגלי מרימה את הגוש המתפצפץ. הוא נמתח מטה בנסיון להאחז ברצפה. "יה בנזו-" היא מביטה בי בכעס וממשיכה - "זה הכל באשמתך, הסליים שונא אותך. את מביאה מזל רע לכל הסליימים בעולם".

הסליים מתבונן בה זועמת. היא מצפה אותו בנצנצים, חונקת בחול ומחדירה חרוזים צבעוניים. הצבע הכחול כבר הפך לחום, הצלחת נקרעת והרצפה סופגת אליה הכל. גלי לשה את העיסה, דופקת, הודפת ומטיחה, הפיג'מה שלה מוכתמת והשיער מקושט באֶגְלי דבק קרוש.

לבסוף הסליים נרפה ונכנע, מתכנס לעצמו ולא מתנגד יותר. הכל משתתק.

לצחוק של גלי יורדות דמעות חמות מלוחות מאוד, היא נשכבת על גבה ומצמידה את היִלוֹד לחזהּ.

"אָה-גי גוּגוּ גָהגָה. אָגָה דוּדה".

הלב נתקע לי בגרון. אני שומעת את קולי לוחש - "מה זה, יש פה תינוק? תינוקת?"

גלי עונה לי בחיוך "גה גה דה דה", מתגלגלת מצד לצד ומובילה את החומר לפיה.

אני שואלת אם אפשר ושולחת יד זהירה ללטף את התינוק.

גלי עוברת מיד לעמידת שש ונובחת עלי בפראות שלא אתקרב.

אני רוצה לברוח אבל יודעת שאסור לי לזוז.

גלי נובחת לכל עבר עד שנגמר לה הכוח והיא מתיישבת ובוהה בי. אני רואה שהיא חוזרת אלי. מזהה אותי.

לפתע היא מטילה את גופה לחיקי, עוצמת עיניים ומרפּה.

הזמן נעצר. אנחנו נושמות יחד את חוסר האונים, הנטישה, האובדן, הכאב.

הגוש מתגלגל מידיה ונותר מיותם על הרצפה.

![](/images/blog-%D7%AA%D7%99%D7%A0%D7%95%D7%A7-1.png)


